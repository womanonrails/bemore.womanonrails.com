---
layout: post
title: Książki, które przeczytałam w 2021
headline: Podsumowanie książkowe 2021
description: Rok 2021 zakończony. Przeczytałam w nim ponad 30 książek. Które z książek zrobiły na mnie największe wrażenie? Sprawdź sama.
excerpt: Książki przeczytane w 2021 roku - Podsumowanie
quote: Czytać to bardziej żyć, to żyć intensywniej.
quote_author: Carlos Ruiz Zafón, „Cień wiatru”
image: book-on-the-floor.jpg
image_alt: Książka przy dobrej herbatce
image_title: Minął rok 2021. Czas przy herbatce podsumować książkowe przygody.
tags: [życie, slow life, szczęście, książki]
comments: true
---

Jeszcze w trochę zimowym nastroju, bo w końcu luty, ale gotowa do książkowego podsumowania 2021. To był dla mnie, pod względem czytelniczym, bardzo zaskakujący rok. Jak na moje możliwości przeczytałam **ogrom** książek. Dodatkowo wiele z nich było na prawdę ciekawych i otwierających oczy.

<!--break-->

Pierwsza i najważniejsza sprawa **jestem z siebie niesamowicie dumna**, że w 2021 udało mi się przeczytać ponad 30 książek. Jestem dyslektyczką i czytanie to był dla mnie zawsze trudny temat. Chciałam czytać, chciałam być częścią innych światów, zapoznawać się z odmiennym od mojego postrzeganiem świata. Jednak typografia wielu książek jest dla mnie nie do przejścia. Literki są za małe, odstępy zbyt wąskie, a wybrana czcionka nie czytelna. Inne osoby nie zwrócą na to uwagi, a mnie utrudni lub całkowicie zablokuje to czytanie. Ktoś powie przecież są audiobooki. Są. Jeśli chodzi o powieści uważam super sprawa. Jednak książki techniczne, bardziej specjalistyczne lub książki o ważnym ale trudnym temacie są dla mnie nie do przejścia w postaci audio.

Moja sytuacja czytelnicza zmieniła się gdy zaczęłam czytać e-booki. Uwielbiam książki papierowe, mam do nich niesamowity szacunek i sentyment. I nie porzucam ich całkowicie. Jednak możliwość dostosowania wielkości fontu, odstępów między liniami a nawet kontrastu sprawia, że mogę czuć się komfortowo. Mogę czytać na własnych zasadach. I to jest super. Dzięki czytaniu e-booków, moja pewność siebie odnośnie umiejętności czytania wzrosła o 1000%.

Przechodzimy do konkretów. Książki, które przeczytałam w 2021 roku podzieliłam na kilka luźnych, subiektywnych kategorii. Część czytałam w papierze, część w e-booku a resztę słuchałam. O każdej z nich postaram się napisać kilka słów.

## Poradniki

- **Włam się do mózgu** - _Radek Kotarski_

    Dobra i rzetelna książka a sposobach uczenia. Świetna dla osób, które chcą się lepiej i efektywniej uczyć.

- **Jak przestać się martwić i zacząć żyć** - _Carnegie Dale_

    Przeczytałam. Wiele osób polecało tę książkę, ale nie zachwyciła mnie. Jest w niej dużo porad jak przestać się martwić na takim poziomie operacyjnym. Myślę, że brakowało mi jednak takiej głębi, odpowiedzi na pytanie dlaczego. Trochę jakby ktoś mi powiedział, co jeść by być zdrowym, ale nie powiedział jak te rzeczy wpłyną na mój organizm, dlaczego są tak ważne, czemu mój organizm ich potrzebuje. Brakowało mi takiej głębszej analizy, którą znalazłam w książce _Brené Brown_.

- **Próbowałam już wszystkiego! Jak radzić sobie z niesfornym dzieckiem bez bicia i krzyku** - _Isabelle Filliozat_

    Ciekawi mnie temat wychowywania młodego pokolenia w świadomy, nieprzemocowy sposób. Ta książka jest właśnie o tym. Powiedziałabym, że to takie podstawy, które warto dalej poszerzać.

- **W stylu lagom. 250 kroków do zrównoważonego i szczęśliwszego życia** - _Oliver Johansson_

    Po prostu poradnik. Można go podsumować jednym zdaniem: _Ani za dużo, ani za mało dokładnie tyle, ile trzeba_. To cały przekaz tej książki.

- **Wysoko wrażliwi. Jak funkcjonować w świecie, który nas przytłacza** - _Elaine N. Aron_

    Mam z tą książką problem. Z jednej strony pokazała mi, że istnieją inne osoby borykające się z szybkim prze-bodźcowaniem i wysoką wrażliwością na różne rzeczy. Z drugiej strony, nie podoba mi się określanie takich osób jako _klasę kapłańską_, jakby bardziej wyjątkową.

- **Emocjonalne pułapki przeszłości. Jak przełamać negatywne wzorce zachowań?** - _Gitta Jacob, Laura Seebauer i Hannie van Genderen_

    Poradnik porządkujący wiedzę na temat naszych schematów zachowań. Pozwala zrozumieć, co nami kieruje w różnych sytuacjach życiowych.

- **Magia sprzątania** - _Marie Kondo_

    (audio) 🥰 Lekki poradnik. Aż chce się sprzątać wraz z kolejnymi rozdziałami. A że książka trafia w moje ulubione nuty: porządkowanie i minimalizm, to tym bardziej mi się podoba.

## Feminizm/aktywizm

- **Mężczyźni objaśniają mi świat** - _Rebecca Solnit_

    😮 No, objaśniła mi świat. Po przeczytaniu tej książki zrozumiałam, że to co dla mnie jest czymś normalnym, choć ograniczającym moją wolność dla mężczyzn jest totalną abstrakcją. Mamy inne postrzeganie rzeczywistości i jeżeli nie mówimy o tym, co jest dla nas kobiet problematyczne, to wielu mężczyzn nie zdaje sobie z tego sprawy.

- **Nadzieja w mroku. Nieznane opowieści, niebywałe możliwości** - _Rebecca Solnit_

    Trudno było mi przez nią przebrnąć, choć jej wydźwięk jest pozytywny: Nasze działania choćby małe mają znaczenie, warto walczyć o słuszną sprawę.

- **Matka wszystkich pytań** - _Rebecca Solnit_

    😮 Książka jeszcze bardziej pogłębiająca tematy poruszane w _Mężczyźni objaśniają mi świat_. Pozycja warta uwagi.

- **Świat bez kobiet. Płeć w polskim życiu publicznym** - _Agnieszka Graff_

    (audio) 😮 Książka z naszego polskiego podwórka, mówiąca o nas kobietach w polskich realiach. Niby wznowiona po 20 latach, ale wciąż bardzo aktualna. Co samo w sobie jest dość smutne i skłaniające do refleksji. Pozycja warta uwagi.

## Rozumienie siebie

- **Dary niedoskonałości. Jak przestać się przejmować tym, kim powinniśmy być, i zaakceptować to, kim jesteśmy** - _Brené Brown_

    🥰 Bardzo kojąca książka. Tłumacząca pewne procesy, które w nas zachodzą i z którymi mierzymy się na co dzień. To jedna z tych książek, które otulają nas swoim ciepłem i zrozumieniem.

- **Czuła przewodniczka. Kobieca droga do siebie** - _Natalia de Barbaro_

    🥰 Cudowna książka. Może o tym świadczyć to, że przeczytałam ją 3 razy w 2021 roku. Czytając czułam się jakbym rozmawiała z przyjaciółką. Bardzo otulająca, mówiąca o tym, że jestem wystarczająca taka jaka jestem. Napisałam o niej nawet na Instagramie [Woman on Rails programuje](https://www.instagram.com/womanonrails_programuje/) - [recenzja książki "Czuła przewodniczka"](https://www.instagram.com/p/CWFzJkBAA_O/)

- **Stanowczo, łagodnie, bez lęku** - _Maria Król-Fijewska_

    🥰 Książka do mnie trafiła. Pewnie powinnam umieścić ją w kategorii poradników, bo właśnie tym jest - poradnikiem asertywności. Jest w niej jednak coś, co pozwala na pozostanie przy sobie, lepsze zrozumienie siebie.

- **Prześniona rewolucja. Ćwiczenie z logiki historycznej** - _Andrzej Leder_

    😮 Otworzyła mi oczy na problemy z jakimi mierzymy się jako społeczeństwo w Polsce. Wiele się dowiedziałam o nas - Polakach. Wartościowa książka choć napisane trudnym językiem.

## Około programistyczne

- **Shape up** - _Basecamp_

    Książka branżowa. Przedstawia proces wytwarzania oprogramowania stosowany w firmie Basecamp. Ciekawe podejście. Warto przeczytać by mieć szersze spojrzenie na sposoby tworzenia oprogramowania.

- **It Doesn't Have to Be Crazy at Work** - _Basecamp_

    🤩 Stanowcze przypomnienie o tym, że przepracowanie i ciągłe nadgodziny to droga donikąd. Firmy nie powinny tak pracować, przynajmniej te, które chcą mieć zdrowych i efektywnych pracowników. Napisałam o tej książce na Instagramie [Woman on Rails programuje](https://www.instagram.com/womanonrails_programuje/) - [recenzja książki "It Doesn't Have to Be Crazy at Work"](https://www.instagram.com/p/CN7X5dZAq-K/)

## Powieści

- **Bezmatek** - _Mira Marcinów_

    😮 Książka zrobiła na mnie wrażenie. Opisuje złożoność konkretnej relacji córka-matka. Z drugiej strony relacja ta, jest bardzo uniwersalna w towarzyszących jej emocjach. Nic nie jest tu czarno-białe. Po prostu jest. Nie da się tego nie zauważyć ale też dookreślić.

- **Krok do szczęścia** - _Anna Ficner-Ogonowska_

    Przyjemna powieść obyczajowa.

- **Miasto z mgły** - _Carlos Ruiz Zafón_

    Przyjemnie było wrócić do świata Cmentarza Zapomnianych Książek, choć czuje pewien niedosyt w porównaniu z pozostałymi książkami z tej serii.

- **Alchemik** - _Paulo Coelho_

    Miła, wręcz optymistyczna książka skłaniająca do myślenia nad własnym życiem. Do docenienia tego, co się ma i podążania za własną intuicją.

- **Weronika postanawia umrzeć** - _Paulo Coelho_

    Książka OK, choć osobiście bardziej spodobał mi się Alchemik.

- **Pałac Północy** - _Carlos Ruiz Zafón_

    (audio) Przyjemna powieść młodzieżowa w klimacie tajemnicy i mroku.

- **Światła września** - _Carlos Ruiz Zafón_

    (audio) Podobnie jak _Pałac Północy_ przyjemna powieść z elementami grozy.

- **Jak zatrzymać czas** - _Matt Haig_

    (audio) Ciekawy pomysł na książkę: Co jeżeli żylibyśmy 10 razy dłużej? Jak by to było? Jednak sama fabuła dość mi się ciągnęła i miałam takie uczucie, że niektóre zachowania głównego bohatera były nie logiczne, jakby nie adekwatne do sytuacji.

## Inne

- **Esencjalista** - _Greg McKeown_

    🥰 To mój powrót do tej książki. Daje do myślenia, jak zarządzamy swoim czasem i co jest dla nas _esencją_ - tym co najważniejsze. Ja myślę o tej książce, że jest minimalizmem w szerszym kontekście.

- **Filozofia dla życia** - _Andrzej Półtawski_

    Na pewno to nie jest filozofia dla mojego życia. W książce było kilka aspektów, z którymi światopoglądowo się nie zgadzam i czuje w względem nich ogromny sprzeciw. Na pewno nie wrócę już do tej książki.

- **Folwark zwierzęcy** - _George Orwell_

    😮 Warto było przeczytać. W przejrzysty i przystępny sposób pokazuje jakie mechanizmy wykorzystywane są w walce o władzę, jak dezinformacja i brak samodzielnego myślenia może działać na naszą niekorzyść.

- **Rok 1984** - _George Orwell_

    😮 Książka daje do myślenia. W jasny sposób pokazuje do czego może doprowadzić totalitaryzm i wszechobecna kontrola. Obyśmy o tym nie zapomnieli.

- **27 śmierci Toby’ego Obeda** - _Joanna Gierak-Onoszko_

    😮 To była dla mnie ważna książka, otwierająca oczy. Trudna, miejscami przerażająca ale bardzo ważna. Nie możemy milczeć, gdy wokół dzieje się taka krzywda, na tak dużą skalę.

- **O tym się nie mówi** - _Emilie Pine_

    😮 A powinno się mówić. Książka porusza trudne kwestie relacji z ojcem i z sobą samą. Miejscami delikatnie nakreśla myśli niewypowiedziane, a tak nas dotykające, wszechobecne. Kolejna ciekawa lektura.

- **Slow sex. Uwolnij miłość** - _Marta Niedźwiecka, Hanna Rydlewska_

    Trochę poradnik a trochę otwarta rozmowa o sexie. Książka stara się odrzeć sex z tej zasłony tabu, by można było o nim normalnie, bezpiecznie porozmawiać. Bez stygmatyzowania, wyśmiewania czy wprawiania w zakłopotanie.

- **Nic się nie dzieje** - _Kathryn Nicolai_

    (audio) 🥰 Cudownie kojąca książka. W sam raz dla zestresowanych, potrzebujących chwili spokoju i zatrzymania osób. Celebracja codzienności i umiłowanie zwykłego życia. Szczególnie polecam w audiobooku czytamy przez Annę Dereszowską.

- **21 lekcji na XXI wiek** - _Yuval Noah Harari_

    (audio) Bardzo przyjemna, skłaniająca do myślenia książka o naszej teraźniejszości i przyszłości.

## Książki, które porzuciłam

Na koniec jeszcze chciałam podzielić się książkami, które zaczęłam czytać, ale z różnych powodów porzuciłam.

- **Biegnąca z wilkami** - _Clarissa Pinkola Estés_

    Kompletnie nie mój klimat. Plus czytałam w papierze i mikrodruk mnie pokonał.

- **Instrukcja obsługi projektu** - _Marcin Żmigrodzki_

    Oczekiwałam mięsistej, pogłębionej analizy na temat prowadzenia projektów, różnych metodyk i ich zastosowania. Dostałam krótkie wręcz encyklopedyczne wzmianki na tematy projektowe.

- **Getting Things Done, czyli sztuka bezstresowej efektywności** - _David Allen_

    O ile bardzo interesuje mnie efektywne wykorzystywanie czasu i dobra organizacja zadań, to chyba nie był ten czas. Może kiedyś wrócę.
