---
layout: post
title: Książki, które przeczytałam w 2022
headline: Podsumowanie książkowe 2022
description: Minął kolejny rok. A ja przeczytała dużo ciekawych książek. Jakie książki sprawiły mi najwięcej frajdy? Zobacz sama.
excerpt: Książki przeczytane w 2022 roku - Podsumowanie
quote: Czytać to bardziej żyć, to żyć intensywniej.
quote_author: Carlos Ruiz Zafón, „Cień wiatru”

image: books-overview.jpg
image_alt: Książka przy dobrej herbatce
image_title: Rok 2022 zakończony. Czas przy herbatce podsumować książkowe odkrycia poprzedniego roku.
tags: [życie, slow life, szczęście, książki]
comments: true
---

Niby styczeń a śnieg już dawno stopniał. Nawet na święta go brakowało. Temperatury iście wiosenne nawet do 15 stopni. Klimat zimy dawno wyparował i pozostaje już tylko tęsknota za wiosną, na którą trzeba będzie jeszcze poczekać. Choć czasem, gdy słucham śpiewu ptaków wydaje mi się, że jest już tuż tuż. Nie pozostaje mi nic innego, jak książkowo podsumować poprzedni 2022 rok. To już drugi z rzędu bardzo owocny, pod względem czytelniczym, rok. Muszę przyznać, że trafiły do mnie na prawdę ciekawe i zmieniające moją perspektywę książki.

<!--break-->

W 2022 roku udało mi się przeczytać ponad 30 książek. Tym razem pozwoliłam sobie na więcej luzu i przeczytałam  kilka powieści dla samej przyjemności czytania czegoś miłego i otulającego. Ale trafiłam również na wiele ciekawych i ważnych reportaży. Chętnie podzielę się moją listą perełek książkowych.

Podobnie jak w zeszłym roku czytałam dużo e-booków, kilka książek przesłuchałam, ale nie zapomniałam też o książkach papierowych. Książki poniżej podzieliłam na kilka luźnych kategorii podobnie jak w zeszłym roku. Zapraszam do szukania wśród nich inspiracji do lektury.

## Poradniki

- **Zero waste. Nowa jakość życia w 30 dni** - _Anita Vandyke_

    Bardzo lekki i powiedziałabym powierzchowny, w takim pozytywnym znaczeniu, poradnik o sposobach na ograniczanie ilości produkowanych przez nas śmieci. Dobry by w miarę prosty i szybki sposób zacząć zmieniać coś w swoim życiu na korzyść planety. Przeczytałam ją drugi raz, by zobaczyć, jakie jeszcze zmiany mogę wprowadzić u siebie tak od zaraz.

- **Magia sprzątania** - _Marie Kondo_

   (audio) Lekki poradnik o sprzątaniu. Słuchałam go już drugi raz, tym razem by zmotywować się do wiosennego sprzątania. Zadziałało 😉

- **Jak czerpać radość z pracy** - _Marie Kondo, Scott Sonenshein_

    Jeszcze jeden lekki poradnik. Tym razem o sprzątaniu swojego stanowiska pracy i tego, co z tą pracą związane. Czyli różnego rodzaju zadań, listy obowiązków, kalendarza czy nawet dysku komputera.

- **Praca głęboka** - _Cal Newport_

    (audio) To bardzo merytoryczna książka o tym jak skupić się na ważnych rzeczach. Nie pilnych, nie błahych ale ważnych. Ze względu na dużą ilość detali i dokładne omawianie każdego tematu chwilami odczuwałam ją jako nużącą, ale nie żałuje że ją przesłuchałam.

## Feminizm/aktywizm

- **Matka feministka** - _Agnieszka Graff_

    Zbiór esejów na temat feminizmu w kontekście macierzyństwa. Daje szersze spojrzenie na kobietę, jej rolę matki w społeczeństwie i politykę rodzinną w Polsce. Warto przeczytać zwłaszcza jeżeli bycie matką nie jest naszym doświadczeniem.

- **Niewidzialne kobiety** - _Caroline Criado Perez_

    😮 Ciekawa pozycja dotycząca widoczności kobiet na świecie. Zaczynając od dostępności toalet publicznych, dostosowania zabezpieczeń w samochodach do kształtów kobiecego ciała czy korzystania z infrastruktury miasta. Książka otwiera oczy, jak bardzo nawet my same jako kobiety nie zdajemy sobie sprawy, że jesteśmy pomijane i niezauważane w danych statystycznych, a co za tym idzie w różnych sferach życia.

- **Dlaczego nie rozmawiam już z białymi o kolorze skóry** - _Reni Eddo-Lodge_

    😮 To była dla mnie ważna książka pokazująca mi perspektywę na świat jakiej do tej pory nie znałam żyjąc w bardzo jednolitym polskim społeczeństwie. Nie będę się nawet łudzić, że udało mi się zrozumieć temat dyskryminacji rasowej. Cieszę się jednak, że miałam możliwość zobaczenia jak jest to złożony i trudny temat.

## Rozumienie siebie

- **Porozumienie bez przemocy** - _Marshall B. Rosenberg_

    🥰 Książka złoto! Gdybyśmy potrafili rozmawiać w taki sposób jaki proponuje Marshall Rosenberg, świat byłby lepszym miejscem. Opartym na szacunku, uważności i współczuciu dla drugiego człowieka. Niestety sama widzę po sobie jak trudno zmienić przyzwyczajenia głęboko zakorzenione w naszym zachowaniu.

- **Czuła przewodniczka. Kobieca droga do siebie** - _Natalia de Barbaro_

    🥰 Czytałam książkę w zeszłym roku i czytałam w tym. Za każdym razem, gdy do niej wracam, bije z niej takie ciepło i zrozumienie dla siebie i dla innych. Jest to dla mnie zawsze kojąca lektura. I wraz z biegiem czasu odkrywam w niej nowe rzeczy, których nie widziałam wcześniej.

- **Czując. Rozmowy o uczuciach** - _Agnieszka Jucewicz_

    🥰 Zbiór wywiadów z psychologami i psychoterapeutami na temat emocji. Pozwala zrozumieć czym są emocje, skąd się biorą, jak się nimi zaopiekować i co one nam mówią. Myślę, że jeszcze nie raz wrócę do tej książki. Jeżeli nie po to by przeczytać ją od deski do deski, to na pewno by wrócić do konkretnych rozdziałów.

- **Kłamstwa, którymi żyjemy** - _Jon Frederickson_

    😮 Moim zdaniem bardzo ciekawe spojrzenie na codzienność i jej zakłamywanie. Książka pokazuje, jak bardzo potrafimy żyć złudzeniami tylko po to, by nie zmierzyć się z prawdą o sobie i swoim życiu. Nawet jeżeli to, co robimy nam nie służy. Lektura była dla mnie czasem przegadana - wielokrotnie powtarzała motyw przewodni, co nie zmienia faktu trafności spostrzeżeń w niej zawartych.

- **W głowie się poprzewracało** - _Hania Sywula_

    Powiedziałabym, że jest to poradnik z ćwiczeniami pozwalający przyjrzeć się i zapanować nad myślami pojawiających się w naszych głowach. Jest to praktyczne narzędzie samopomocowe na start, gdy chcemy bardziej zaopiekować się swoją głową, swoimi emocjami i swoją psychiką.

## Około programistyczne

- **Projekt Feniks** - _Kevin Behr, Gene Kim, George Spafford_

    😮 Pierwszy raz miałam styczność z powieścią dotyczącą procesów w IT. Z jednej strony mamy tu historię mężczyzny, który dostaje awans i jego perypetii w dziale IT. A z drugiej strony mamy dużo edukacyjnych treści. Można powiedzieć, że uczymy się pewnych technik i procesów wraz z głównym bohaterem. Bardzo ciekawe podejście do problemu. To nie jest teoretyczny podręcznik o wprowadzaniu do firmy modelu DevOps, tylko praca z konkretnym przykładem takiego wdrorzenia. Więcej na ten temat napisałam na <a href="https://www.instagram.com/p/CkLZaHuj-EF/?igshid=YmMyMTA2M2Y=" title="Instagram Woman on Rails programuje - recenzja książki Projekt Feniks" target="_blank" rel="nofollow noopener noreferrer">Instagramie womanonrails_programuje</a>

## Powieści

- **Zaproś mnie na pumpkin latte** - _Anna Chaber_

    (audio) Lekka powieść obyczajowa, przyjemna na jesienno-zimowe wieczory.

- **To tylko zimowy blues** - _Anna Chaber_

    (audio) Podobnie jak _Zaproś mnie na pumpkin latte_ lekka powieść obyczajowa. Dobrze się sprawdza na jesienno-zimowe wieczory.

- **Zdążyć do domu na święta** - _Anna Chaber_

    Czytałam w trakcie świąt. Nie jest to super lekka powieść, ale może skłonić do refleksji.

- **Ukochane równanie profesora** - _Yoko Ogawa_

    🥰 Spokojna i przyjemna historia starego profesora zafascynowanego matematyką, borykającego się z utratą pamięci. Niezwykle ciepła i otulająca opowieść mówiąca o przyjaźni, milości i akceptacji.

- **Mały Książe/Mały Princ** - _Antoine de Saint-Exupery_ tłumaczenie na język śląski  _Grzegorz Kulik_

    To moja pierwsza książka przeczytana po śląsku. Sprawiło mi niezwykłą przyjemność zanurzenie się tak w pełni w śląskim języku, w śląskim postrzeganiu świata, bo przecież język w pewien sposób definiuje to jak postrzegamy świat.

- **Od jednego Lucypera** - _Anna Dziewit-Meller_

    Książka pachnąca węglem i sadzą. Pokazująca taką brudną i trochę pokręconą stronę Górnego Śląska. Jest to próba zmierzenia się z trudną historią rodzinną, własną tożsamością czy lękami jej towarzyszącymi.

- **Rzeczy, których nie wyrzuciłem** - _Marcin Wicha_

    Gdy myślę o tej książce do głowy przychodzi mi jedno słowo **pustka**. Taka niedopowiedziana, nie dookreślona. Autor na kolejnych stronach stara się nakreślić, co zostaje gdy znika człowiek, który nie zawsze był łatwy, z którym łączyły nas mieszane uczucia, emocje, wspomnienia.

## Reportarze/fakty

- **Głusza** - _Anna Goc_

    😮 Myślę że to była jedna z ważniejszych dla mnie lektur w tym roku. Dała mi dużo do myślenia o moim przywileju, o łatwości przechodzenia przez życie z wszystkimi zmysłami. Telefon? Czy wszyscy mogą zadzwonić po pogotowie? No niby tak, a jednak nie. Wyzyta u lekarza, w sklepie, komunikat rządowy w sprawie pandemii. Takie oczywiste sprawy, że nie zwracamy na nie większej uwagi, a mogą się okazać tak problematyczne...

- **Niedziela, która zdarzyła się w środę** - _Mariusz Szczygieł_

    😮 Bardzo ciekawy obraz polskiego społeczeństwa wychodzącego z komunizmu. Widziałam przebijającą się przez ten zbiór reportaży ogromną niepewność i zagubienie społeczne. Takie wręcz upośledzenie społeczne wynikające właśnie z tych lat komunizmu. Lektura dająca do myślenia ale też pozwalająca wiele spraw zrozumieć.

- **Wszyscy wiedzieli** - _Karolina Korwin Piotrowska_

    😮 Wstrząsająca historia o ogromnej skali nadużyć, przemocy i agresji w szkołach filmowych i teatralnych w Polsce.

- **Apartament w hotelu Wojna** - _Tomas Forro_

    😮 Reportaż pozwalający lepiej zrozumieć to co działo się i ciągle dzieje się w Donbasie. Daje szerszy obraz sytuacji. Jest to lektura, po którą sięgnęłam zaraz po rozpoczęciu przez Roję pełnoskalowej wojny w Ukrainie.

- **Rzeczy osobiste** - _Karolina Sulej_

    😮 Reportaż pokazujący obozy koncentracyjne z innej perspektywy, takiej bardziej ludzkiej. Dla mnie jest to opowieść o przeogromnej chęci pozostania podmiotowym człowiekiem w sytuacji ogromnego poniżenia i wszechobecnego cierpienia.

- **Młyny boże** - _Jacek Leociak_

    Często słyszymy historię osób świeckich i kościelnych ratujących Żydów w czasie Zagłady. Tu jednak znajdziemy historie, o których niechętnie się mówi. Można by powiedzieć _plamy na kartach historii_. Historie osób publicznych, osób które nie wykazały się w pozytywny sposób w tak trudnych czasach. Dla mnie jest to książka otrzepująca nas jako Polaków (ale nie tylko) z takiego samozachwytu. Stawiająca nas w prawdzie, że bywało rożnie.

- **Putin. Człowiek bez twarzy** - _Masha Gessen_

    Książka dość płytko przechodząca przez życie Putina. Jednak dająca taki ogólny obraz z kim mamy do czynienia. To druga po _Apartament w hotelu Wojna_ książka, którą przeczytałam po ataku Rosji na Ukrainę.

## Inne

- **Powrót z Bambuko** - _Katarzyna Nosowska_

    🥰 (audio) To było moje pierwsze bliższe spotkanie z Katarzyną Nosowską. Dużo tych historii jakoś do mnie trafiło. W mojej głowie osoby znane często stoją na takim piedestale z tytułem: _Ogarniam swoje życie ZAWSZE_. A tu spotykamy się z Kaśką, równą babką, która ma lepsze ale też gorsze momenty. Bardzo urealniająca perspektywa.

- **A ja żem jej powiedziała...** - _Katarzyna Nosowska_

    (audio) Książka w swym zamyśle podobna do _Powrót z Bambuko_ jednak mniej mnie ujęła za serce. Nie zmienia to jednak faktu, że świetnie pokazuje jak bardzo pozory mogą mylić. To, co myślimy na czyjś temat może bardzo mijać się z rzeczywistością.

- **Ostatni wykład** - _Randy Pausch_

    Zapis przemyśleń i życiowych lekcji, którymi Randy Pausch chciał się podzielić ze swoją rodziną, przyjaciółmi i studentami na swoim ostatnim wykładzie na uczelni tuż przed swoją śmiercią. Wzruszająca opowieść o godzeniu się ze śmiercią relatywnie młodej osoby.

- **Nic się nie dzieje** - _Kathryn Nicolai_

    🥰 Cudownie kojąca książka, o której pisałam już w zeszłym roku. Tym razem przeczytałam ją w papierze. Serdecznie polecam wszystkim, którzy potrzebują takiego otulenia zwykłą przyjemną codziennością.

- **Hygge. Klucz do szczęścia** - _Meik Wiking_

    Książka, do której lubię wracać zwłaszcza jesienią i zimą by poczuć hygge. To miłe, ciepłe i przyjemne uczucie bezpieczeństwa w swoim domu, gdy za oknem aura nie sprzyja wychodzeniu.

- **Kajś. Opowieść o Górym Śląsku** - _Zbigniew Rokita_

    🥰 Przepiękna opowieść o szukaniu siebie, swoich korzeni i swojej tożsamości. Opowiadająca skrawek historii Gliwic, z którymi ja czuje się związana. A których historia tożsamości, jako miasta, też nie jest taka prosta.

