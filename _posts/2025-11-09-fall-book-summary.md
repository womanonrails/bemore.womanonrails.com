---
layout: post
title: Książkowa jesień 2025 roku
headline: Jesienne polecajki książkowe
description: Jesienna lista książkowych polecajek 2025 – od kulisów tworzenia gier, przez poruszającą poezję Rupi Kaur, po praktyczne pozycje o efektywności i zdalnej pracy.
excerpt: Kwartalne podsumowanie książkowe
quote: Czytać to bardziej żyć, to żyć intensywniej.
quote_author: Carlos Ruiz Zafón, „Cień wiatru"

image: book-and-fall.jpeg
image_alt: Lektury w sam raz na długie jesienne wieczory
image_title: Kocyk, herbatka, coż więcej potrzeba przy jesiennej lekturze
tags: ['książki', 'lifestyle', 'praca', 'rozwój osobisty']
comments: true
---

Moja jesień książkowa zaczęła się z przytupem. Dominowały w niej pozycje związane z pracą – co wcale nie oznacza, że były mniej fascynujące. Wręcz przeciwnie: książki o wpływie, zdalnej współpracy czy efektywności okazały się równie wciągające co literatura piękna. A poza nimi? Dwa tomiki poezji, które totalnie zmieniły moje spojrzenie na ten gatunek i które polecam każdej kobiecie bez wahania.

W tym (nie bardzo) jesieniarskim podsumowaniu znajdziesz zarówno kulisy powstawania gier komputerowych, które ujawniają mroczną stronę branży rozrywkowej, jak i szczerą, surową poezję, która opowiada o doświadczeniach bliskich wielu kobietom. Przeczytasz o sztuce wpływania na zmianę zachowań, o pracy zdalnej bez chaosu i o tym, jak robić ważne rzeczy bez wypalenia. Zapraszam do lektury!

- **Krew, pot i piksele. Chwalebne i niepokojące opowieści o tym, jak robi się gry** - _Jason Schreier_

Ta książka to fascynujący wgląd w kulisy powstawania gier komputerowych – świat, który z pozoru wydaje się zorganizowany i metodyczny, a okazuje się pełen chaosu i improwizacji. Jako osoba pracująca w IT, świadoma zarówno tworzenia oprogramowania, jak i procesów, które za nim stoją, byłam zaskoczona tym, jak jeszcze kilka lat temu produkcja gier była często totalną samowolką, pozbawioną ustalonego procesu. Schreier zabiera nas w podróż przez różnorodne historie – od małych, niezależnych projektów tworzonych w pojedynkę, po gigantyczne produkcje realizowane przez setki osób. Poznajemy losy spektakularnych sukcesów, jak nasz polski Wiedźmin III, ale także gier, które z różnych powodów poniosły porażkę lub zostały całkowicie wygaszone przed premierą. To książka, która nie ukrywa prawdy: tworzenie gier to proces wymagający ogromnych poświęceń, często wykraczający poza ludzkie możliwości. Serdecznie polecam każdemu, kto pasjonuje się grami lub chce dowiedzieć się więcej o kulisach tej branży – to lektura równie fascynująca, co niepokojąca.

- **Mleko i miód** oraz **Słońce i jej kwiaty** - _Rupi Kaur_

Dwa tomiki poezji, które całkowicie zmieniły moje postrzeganie tego gatunku literackiego. Rupi Kaur udowadnia, że poezja nie musi być przeintelektualizowana ani dostępna tylko dla namaszczonych – może być bezpośrednia, surowa i trafiać prosto do serca. "Mleko i miód", który miałam przyjemność przeczytać w wersji dwujęzycznej, najlepiej opisują słowa New York Timesa: "Te krótkie i szczere wiersze są tak delikatne jak piosenki pop i tak ostre jak trash metal". I to "ostre" jest kluczowe – Kaur nie unika trudnych tematów. Pisze o przemocy, bólu, stracie, ale też o uzdrawianiu, miłości własnej i sile kobiet. "Słońce i jej kwiaty" kontynuuje tę podróż, wzbogacając ją o autorskie rysunki, które jeszcze głębiej pozwalają wejść w świat jej poezji.

Czytając te wiersze, widzę skrawki własnej historii – historii wspólnej wielu kobietom. Kaur daje głos tym doświadczeniom, które wcześniej wydawały się nie do wyrażenia. To poezja trudna, bo szczera. Piękna, bo prawdziwa. Jeśli szukasz lektury, która pozwoli Ci poczuć, zrozumieć i nazwać to, co dotąd było ukryte w ciszy – sięgnij po te tomiki. Dziewczyno, kobieto – nie wahaj się. Nie pożałujesz.

- **Crucial Influence, Third Edition: Leadership Skills to Create Lasting Behavior Change** - _Joseph Grenny, Kerry Patterson, David Maxfield, Ron McMillan_

Książka, którą czytałam ze względu na pracę, ale przekonałam się, że wykracza daleko poza ramy zawodowe. Niezależnie od tego, na jakim etapie życia jesteśmy, zawsze towarzyszą nam cele do zrealizowania – lepsze oszczędzanie, dbanie o zdrowie, wyrabianie nowych nawyków. Niektóre przychodzą nam z łatwością, inne wymagają heroicznego wysiłku. "Crucial Influence" pokazuje, jak podchodzić do zmian w sposób mądrzejszy: nie polegając wyłącznie na wewnętrznej motywacji, ale wspierając ją przez świadome kształtowanie otoczenia i relacji z ludźmi wokół nas. Autorzy przedstawiają 6 źródeł wpływu, które – odpowiednio wykorzystane – mogą sprawić, że osiąganie celów stanie się naturalnym procesem, a nie codzienną walką. To pozycja, która zmienia perspektywę na trwałą zmianę zachowań, zarówno własnych, jak i zespołowych. Polecam każdemu, kto chce skuteczniej realizować swoje cele.

- **Async Remote** - _Andrzej Krzywda, Robert Pankowecki_

Książka stricte zawodowa, skierowana do zespołów programistycznych pracujących zdalnie. Ma wąskie zastosowanie i nie będzie interesująca dla każdego – ale jeśli pracujesz w rozproszonym zespole deweloperskim, to lektura obowiązkowa. Co mnie urzekło? Mimo upływu kilku lat od pierwszego przeczytania, większość zawartych tu treści pozostaje zadziwiająco aktualna, nawet w obliczu szybkich zmian w branży IT. To dowód na to, że autorzy skupili się na zasadach ponadczasowych, a nie na przemijających trendach. "Async Remote" to książka o braniu odpowiedzialności za swoją pracę, o głębokim zrozumieniu biznesu klienta i o pracy przeprowadzonej z intencją – bez ciągłego zakłócania przez zgielk notyfikacji i lawinę rozpraszaczy, których przybywa z każdym dniem. Polecam każdemu programiście pracującemu zdalnie.

- **To proste. Bez wysiłku rób to, co ważne** - _Greg McKeown_

Druga książka twórcy "Esencjalisty" i naturalne uzupełnienie tej koncepcji. McKeown pokazuje, jak inwestować w najważniejsze obszary życiowe w sposób, który nie wymaga heroicznych wysiłków i nie prowadzi do wypalenia. Nie chodzi o robienie rzeczy byle jak, ale o robienie ich mądrze – tak, by nasze zobowiązania nas nie przytłaczały. Autor zachęca do wykorzystania automatyzacji, uproszczenia procesów i eliminacji niepotrzebnych kroków. To filozofia pracy i życia oparta na intencji, a nie na forsowaniu się przez codzienność. Efekt? Bardziej wartościowe i spokojne życie, w którym osiągamy cele bez poczucia permanentnego przemęczenia. Pozycja, do której będę wracać, by przypomnieć sobie te proste, a jakże skuteczne zasady. Polecam każdemu, kto czuje, że ciągle biegnie w kołowrotku.
