---
layout: post
title: "Życie w cieniu oczekiwań: O presji społecznej i walce o bycie sobą"
headline: Mam marzenie
description: Moja i nie tylko moja opowieść o codziennych zmaganiach z oczekiwaniami społecznymi. Opowieść o lęku, frustracji i potrzebie akceptacji.
excerpt: „Nie powinnam tego wszystkiego, ale jednak…” – o presji społecznej i walce o własne życie.
quote: Nie czeka nas pod koniec życia żaden medal za spełnianie oczekiwań innych.
quote_author: Joanna Glogaza

image: i-have-a-deam.jpg
image_alt: Samolot na tle nieba
image_title: Marzenie o życiu bez społecznych oczekiwań
tags: [życie, szczęście, wymagania, komunikacja]
comments: true
---

<div class='post-header'>
  <h3>Alkohol</h3>
</div>

- Nie powinnam czuć strachu za każdym razem, gdy nie piję alkoholu na spotkaniu z rodziną czy znajomymi.
- Nie powinnam bać się, że ktoś pomyśli, że jestem w ciąży, gdy odmawiam alkoholu.
- Nie powinnam czuć presji, by tłumaczyć się, że jednak w ciąży nie jestem i nie spełniłam oczekiwań dziadków.
- Nie powinnam obawiać się pytania "dlaczego?" — dlaczego nie piję? Bo może jestem chora? Coś się stało?
- Nie powinnam czuć obowiązku tłumaczenia się z tego komukolwiek.
- Że powinnam poinformować o lekach lub o chorobach, na jakie cierpię, a które wpływają na abstynencję.
- Nie powinnam później po wymuszeniu na mnie odpowiedzi zmagać się ze słowami współczucia czy litości. Z płytkim zrozumieniem lub jego całkowitym brakiem.
- Nie powinnam zmagać się z natarczywym przymuszaniem mnie do tego, by jednak się napić.
- Bo jeśli nie piję, to coś jest ze mną nie tak.
- Nie powinnam szukać w Internecie odpowiedzi na pytanie, co zrobić w takiej sytuacji, by ludzie dali mi spokój.

<!--break-->

<div class='post-header'>
  <h3>Wygląd</h3>
</div>

- Nie powinnam przejmować się tym, co mam na sobie danego dnia lub jak wygląda moja twarz w danym momencie.
- Bo zaraz znajdzie się ktoś, kto na sali pełnej ludzi stwierdzi, że warto mi głośno powiedzieć, że akurat teraz mam pryszcza na brodzie. — Dziwne, może ta osoba myśli, że nie mam lustra w domu i że to jest _troska w najczystszej postaci_.
- Nie powinnam martwić się swoją wagą, chować się za ubraniami w odpowiednich kolorach i wzorach, bo akurat ktoś chce powiedzieć mi: _"Powinnaś chyba zamykać lodówkę na klucz, bo jeszcze trochę i nie zmieścisz się w drzwiach"_ albo _"Wyglądasz jak dziecko z Oświęcimia"_. A później udawać, że to żart i wmawiać mi, że nie znam się na żartach.
- Nie powinnam czuć potrzeby wciągania brzucha po jedzeniu lub używania bielizny wyszczuplającej, bo ktoś kolejny raz zapyta się o tę cholerną ciążę i nie uwierzy, że po jedzeniu mam większy brzuch niż przed nim. I będę zmuszona kilkukrotnie powtarzać to piekielne zdanie: "Nie, nie jestem w ciąży."

<div class='post-header'>
  <h3>Życzenia</h3>
</div>

- Nie powinnam bać się życzeń urodzinowych czy świątecznych i oczekiwać w napięciu, co zostanie wypowiedziane. Bo może babcia lub wujek życzą mi _"dzidziusia"_, nie mając pojęcia, czy ja go w ogóle pragnę. A może nie mogę go mieć?
- Nie powinnam czuć potrzeby ignorowania kartek okolicznościowych, bo przecież nikt nie napisze na kartce z życzeniami, że dał na mszę w intencji mojego nawrócenia, urodzenia dziecka lub innej totalnie odjechanej sprawy.
- Nie powinnam bać się północy w Sylwestra, bo przecież nie usłyszę od każdego gościa tych samych życzeń znalezienia sobie drugiej połówki i ułożenia sobie życia. — To moje życie nie jest ułożone? No cóż, studiuję, pracuję, ogarniam sprawy, mam plany na przyszłość, tylko nie te _"właściwe"_, jak _"normalni"_ ludzie. Ano, zapomniałabym jeszcze o jednym. Drugą połówkę? To ja teraz nie jestem całością? Jakaś zepsuta, wymagająca naprawy, bo brak mi jakichś części, które są w tej drugiej połowie, której akurat nie mam.
- Nie powinnam stresować się pójściem na wesele znajomego bez osoby towarzyszącej.
- Nie powinnam czuć się tam jak odludek, dla którego ma się tylko politowanie i patrzy się na niego jak na dziobaka w zoo. No, bo przecież to nie jest normalne, że _"w moim wieku"_ nie ma się stałego partnera, a wszyscy inni założyli już rodziny. Szkoda tylko, że część tych _"sakramentalnych związków małżeńskich"_ nie dotrwało nawet do piątej rocznicy ślubu.

<div class='post-header'>
  <h3>Bezpieczeństwo</h3>
</div>

- Nie powinnam czuć potrzeby wychwytywania każdego dźwięku czy szmeru.
- Szukania ukrytego podtekstu w każdym słowie, zdaniu, geście czy ruchu.
- Zgadywania myśli, zachcianek, zadań czy obowiązków.
- Nie powinnam być radarem emocji, nadchodzącej burzy, bo _"zupa była za słona"_.
- Nie powinnam bać się o swoje bezpieczeństwo lub życie.
- Nie powinnam też walczyć z nabytymi przez lata mechanizmami obronnymi, które teraz mi nie służą i sprawiają wiele problemów.
- Nie powinnam zaciskać w ręce gazu pieprzowego, wchodząc do podziemnego przejścia dla pieszych.

Nie powinnam tego wszystkiego, ale jednak...

<div class='post-header'>
  <h3>Podsumowanie</h3>
</div>

To nie jest artykuł o przymuszaniu do pica alkoholu, parciu na spełnienie _"kobiecego obowiązku"_ czy dostosowania się do jakiś norm.
To jest artykuł o ogromnej ilości **lęku i napięcia, poczuciu beznadziei** oraz **kończących się pokładach wyrozumiałości** wobec tych wszystkich osób, które nie przyjmują do wiadomości, że mogę być inna niż oni i ich standardy. O frustracji związanej z tym, jak bardzo słowa, wymuszanie jakiegoś wyimaginowanego _"standardu"_ mogą przynieść smutku, cierpienia i złości.

Zanim następnym razem coś powiesz, zatrzymaj się.
Zatrzymaj się i zastanów, po co chcesz to powiedzieć.
Czy to kogoś zrani?
Czy przypadkiem nie jest to bardziej o Tobie niż o tej drugiej stronie?
Zatrzymaj się i może lepiej zamilknij.
Wytrzymaj niezręczną ciszę, nie obśmiewaj jej, nie zmieniaj tematu, wyciągnij rękę i okaż ciepło, przytul, po prostu bądź.
Nie wszyscy są i nie wszyscy będą tacy jak Ty.
Zaakceptuj to.
